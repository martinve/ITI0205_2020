[Allikas: https://novaator.err.ee/1132167/uuring-mesi-aitab-kulmetust-paremini-leevendada-kui-tavaline-ravim]

Uuring: mesi aitab külmetust paremini leevendada kui tavaline ravim

Mesi on rahva seas tuntud kui köha ja külmetuse vastane ravim. Teaduspõhise selgituse saamiseks uurisid Oxfordi Ülikooli teadlased, kas mesi on parem köha ja nohu leevendaja kui tavalised käsimüügi ravimid.

Oxfordi Ülikooli teadlased eesotsas Hibatullah Abuelgasimiga uurisid ja analüüsisid süstemaatiliselt mitmeid uuringuid, kus võrreldi, kui tõhus on ülemiste hingamisteede nakkushaiguste leevendamisel mesi, tavalised käsimüügi ravimid ja platseebo ehk toimetu ravim.

Uuringust selgus, et kombineeritud sümptomite, sagedase köha ja ägeda köha korral on mee kasutamine tõhusam kui tavapärased käsimüügi ravimid.

Hiljuti avaldatud töö on ulatuslik uuringute ülevaade, kuid tehtud järeldused ei saa olla põhjapanevad, sest analüüsitud uuringud on mõneti erinevad. Seega ei ole võimalik soovitada konkreetset annust või viisi, kuidas mett külmetuse korral peaks manustama.

Ülevaate jaoks analüüsisid Hibatullah Abuelgasimig ja tema kolleegid rohkelt teadustöid, kus uuriti:

nii lapsi kui ka täiskasvanuid;
erinevaid hingamisteede infektsioonide sümptomeid;
erinevaid mee manustamise viise (puhtalt, vees lahustatuna, piimaga segatuna).
Ülemiste hingamisteede haigused nagu köha ja külmetus, on üks peamisi antibiootikumide välja kirjutamise põhjuseid. Uuringu juhtivautor kirjutab, et viirused põhjustavad suurema osa ülemiste hingamisteede haigustest. Viirushaiguste vastu aga antibiootikumidel mõju ei ole. Liigne antibiootikumide kasutamine põhjustab resistentsust, mis võib takistada tulevikus palju keerulisemate haiguste ravimist.

Võib-olla võimaldavad need uuringu tulemused arstidel pakkuda patsiendile midagi köha ja nohu vastu, et mitte suurendada antibiootikumide kasutamist. Uuringu autorid ei käsitlenud eraldi mee kahjulikke mõjusid, kuivõrd eelduseks võeti, et tegemist on toiduainega, mis on turvaline.

Autorid kirjutavad uuringu tulemustest ajakirjas British Medical Journal.